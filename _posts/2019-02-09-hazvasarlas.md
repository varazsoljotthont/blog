---
layout: post
title: "Kell egy ház... De hol, milyen, mennyiért?"
cover: /assets/hazvasarlas/cover.jpg
image:
  path: /assets/hazvasarlas/cover.jpg
  height: 300
  width: 300
---

 
**Házat venni komoly feladat. A döntésünk hosszú évekre szól, és nem csak a mi, hanem a családunk életére is hatással van. Ezért rengeteg mindent figyelembe kell venni, mielőtt elhatározzuk magunkat.**

A mi helyzetünk egyszerű(bb)nek tűnt. A férjemmel kerestük magunknak a megfelelő otthont. Kettecskén élünk (a gyerekek már kirepültek), így viszonylag könnyű dolgunk volt. A tervezgetéskor sorra vettük elvárásainkat a leendő a házunkkal szemben, és lassan összeállt vágyaink listája. 


Álmaink háza legyen:

* megfizethető
* az átalakítás költségével együtt is vállalható 
* egyszintes
* közel a munkahelyekhez
* csendes

Nem volt szempont az óvoda, iskola közelsége, és nem volt lényeges hogy városban éljünk. 
Korunknál fogva ( közelítjük az ötvenet ) nyugodt környékre vágytunk. 
A szívemben már hosszú ideje őrizgettem a képet, hogy milyen lesz a házunk.  
...ha lehunytam a szemem, láttam magam előtt... Fehér falak, zöld ablakok, muskátli, napfény, méhecskék, illatok...  
Éreztem ha megtaláljuk, igazi otthonná tudjuk alakítani. Olyan lesz, ahova mindennap örömmel érkezünk haza.

![csoda szép parasztház](/assets/hazvasarlas/1jav2.png)
_Hangulatos parasztház (Forrás: Pinterest)_

## Megtaláltuk a "Miházunkat"

Megnéztünk néhány ingatlant, és a helyzet elkeserítő volt. Elhanyagolt házak, festéssel elfedett repedések, gazos udvarok… Ami tetszett,  azt pedig a nem mi pénztárcánkhoz szabták.  
A rossz tapasztalatok ellenére pozitívan álltunk a helyzethez. Tudtuk, hogy meg lesz a ház, ez nem volt kérdés...

![idézet](/assets/hazvasarlas/letöltés2.jpg)

A hetek teltek, közben kerestük a leendő otthonunkat, de nem voltunk igazán sikeresek. 
A véletlenek játéka folytán egy jó barátunk hozta el nekünk a megoldást. Ő hívta fel a figyelmünket egy házra, ami akkor még nem volt jelen az ingatlan piacon. Elsőként tudtuk megnézni és felmérni, hogy milyen állapotban van, megfelel-e az elképzelésünknek. 
A házzal, a telek méretével nagyjából elégedettek voltunk. A belső terek tiszták, rendezettek voltak, de külseje ijesztően hatott. Régi ablakok, leomló vakolat, a házzal egybe építve az istálló, azon egy nagyon rossz állapotú ajtó. A látvány nem volt túl szívderítő.  
Az utcafrontra nézett a két szoba, ahol a padló földágyba volt rakva. Az elektromos hálózat elavult volt, és a helyiségekben kályhákkal fűtöttek. 

![romos ház felújítás előtt](/assets/hazvasarlas/blogjav1.jpg)
_Ilyen volt a ház mikor megvettük_

![üres régi szoba](/assets/hazvasarlas/blogjav2.jpg)



Az udvar, a kert csupaszon állt. Nem volt semmi. Se egy fa, se egy bokor… Konkrétan egy kiszáradt körtefa,és két szőlőtőke árválkodott az egész telken, a kertben pedig vadon nőtt a lucerna. Ez kopárság először nagyon zavart. Ridegnek, barátságtalannak tűnt az udvar. Tovább gondolva azonban rájöttünk, hogy ennél jobb nem is lehetne a hely. Úgy lehet alakítani, ahogy akarjuk, és nem kell az irtással foglalkozni.

A tulajdonosok végül az eladás mellett döntöttek, ám mielőtt mi is rábólintottunk volna a vásárlásra, még többször “bejártuk” a házat. Tudni akartam, hogy mit mutat meg magából, bele tudjuk-e látni a jövőnket. Agyalgattunk a férjemmel mit, hogyan lehetne átalakítani, és ez milyen munkákkal jár majd. Mennyi idő alatt tudjuk felújítani, beköltözhetővé tenni.  
Volt a házban, a telekben fantázia (pedig jól eldugták)… Éreztük, hogy sok munkával, sok ötlettel egy nekünk tetsző, stílusos parasztházzá tudjuk majd alakítani…  A tervezgetések eredményeként végül az üzlet megköttetett, a házat MEGVETTÜK!!!  
Szívünk szerint, azonnal nekikezdtünk volna a munkálatoknak, de a bürokrácia még az utunkat állta... 
Ügyvéd, bank, közjegyző. Közüzemi számlák átíratása... 
Az ügyintézésre kb 2 hét kellett, és végül 2014 november közepére lezajlott az adás-vétel és megkaptuk a kulcsokat.  

## Indul a házalakító projekt

Vettünk egy nagy levegőt, és megkezdtük az átalakítást, ezzel együtt kitűztük a befejezés időpontját is. 2015 március 01-ig kell eljutni addig, hogy költözni tudjunk. 
Csak sejtettük mennyi munka lesz, hogy az elképzeléseinket "beletegyük" ebbe a 60 éves, szocreál, romos külsejű, idejét múlt házba. 

Mi eldöntöttük, hogy megcsináljuk! Lelkesedésünk, tenni akarásunk határtalan volt.   
Meg akartuk csinálni a "Miházunkat"!

![ház felújítás](/assets/hazvasarlas/blogjav3.jpg)
_Beindultunk, zajlanak a munkák_


![homesweethome](/assets/hazvasarlas//blogjav4.jpg)
_A bíztatás_


Ez 3,5 hónap kőkemény munkát jelentett, aminek jelentős részét férjemmel ketten végeztük. Közben mindketten dolgoztunk, csak a finisben vettünk ki egy-egy nap szabadságot. Munka után jöttünk a házhoz, és este kilenc - tíz óráig itt voltunk. Mindig, minden mesterrel jó előre megbeszéltük az időpontokat és az elvégzendő munkákat. A szobák betonozásához ([erről itt olvashatsz](/2019-02-12/szobabetonozas)) hívtunk kőművest, és a villany - víz – fűtés szerelést bíztuk szakemberekre. A jó szervezéssel, a mindennapos munkákkal tartani tudtuk a kitűzött célt, és 2015. február 28-án beköltöztünk. 
Kimerültünk fizikailag - anyagilag, de ott voltunk.  
A „Miházunkban”.

![parasztház](/assets/hazvasarlas/mihazunkjav2.jpg)
  _...és végül ilyen lett a házunk!_


+1 gondolat:
Régi ház vásárlásakor szinte mindig marad a házban egy kis ez-az az előző tulajdonostól.
Érdemes ezeket félretenni, megőrizni. Sok minden akadhat a tárgyak között, amit újra gondolva fel lehet használni a ház körül.

## Kapcsoldó cikkek
* [A földes szobákkal kezdtük a házfelújítást!](2019-02-12/szobabetonozas)
* [Régi varrógép új élete!](2019-02-12/varrogepasztal)



