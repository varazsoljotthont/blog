---
layout: post
title: "A földes szobákkal kezdtük a házfelújítást!"
cover: /assets/szobabetonozas/cover.jpg
image:
  path: /assets/szobabetonozas/cover.jpg
  height: 300
  width: 300
---


**Ahhoz, hogy a régi házból új legyen, rendbe kell hozni azt, ami már nem korszerű. A legtöbb régi ház esetében a padlózatot föld ill. homok ágyra rakták. Így volt ez a mi esetünkben is. A mai otthonok alap követelménye, hogy a burkolatok alatt beton legyen. A szerelvényezési munkák megkezdése előtt, nekünk is le kellett betonozni a szobákat.**

## Búcsú a hajópadlótól

Mikor még csak ismerkedtem a házzal, (([erről itt olvashatsz](/2019-02-09/hazvasarlas)) és figyelgettem a részleteket, a szobákban lévő hajópadlók azonnal megtetszettek. Szerettük volna megtartani, de látszott, hogy néhány helyen korhadt, és járkálás közben hullámzott alattunk. Így hiába volt hangulatos, megszavaztuk, hogy mennie kell. Az egyik sarokban óvatosan megbontottuk a padlót, és hát nem volt szerencsénk… Kiderült, hogy, a szobák nem betonosak. A régi eljárásnak megfelelően, föld – homok ágyba rakták a párnafákat. Két helyiségről volt szó amit betonozni kellett, és a munkával nem lehetett várni.  
Feszítővassal, szöghúzóval kezdtük el felszedni a padlót, és igyekeztünk a lehető legtöbbet megmenteni belőle. Tudtuk, hogy ez padló újragondolva még meg fog jelenni a házban. Az ablakon kinyújtva tudtuk csak kihordani, mert az 5 méteres hossza miatt, sehogy sem tudtunk velük forgolódni.  
A padló és a párnafák felszedésére elég volt kétszer fél nap. Az egész padló projektből, ez a rész volt a legkönnyebb. 
A felbontás után ott álltunk a földes szobában, és én nem tudtam, hogy sírjak, vagy nevessek. 

![régi szoba](/assets/szobabetonozas/1.jpg) 
_Ilyen volt a szoba_

![régi szoba](/assets/szobabetonozas/2.jpg)
_Szedjük fel a padlót_

![régi szoba](/assets/szobabetonozas/3.jpg)
_Sírjak vagy nevessek?_





## Elszántság, erő, talicska!

A neheze most jött, hogy a padlókat, párnafákat kihordtuk ( és száraz helyre tettük ) és csak a homokosföld maradt.
A föld, a talicska, és mi ketten.
Még a betonozás megkezdése előtt a kőművesek, kiszintezték, kimérték leendő aljzat beton magasságát. 

Az aljzat magassága nálunk

*	egy réteg betonból
* a szerelvényekből, amik 3 cm szigetelésbe lettek ágyazva
*	egy újabb beton rétegből adódott össze. 

A szomszédos helyiségekhez mérték fel a szintet, mert a frissen betonozott helyiségek aljzat magassága nem lehet magasabb, mint a többi helyiségé. A leendő szint magasságától függ az is, hogy mennyi földet kell kilapátolni a szobákból. Mikor mindezt megbeszéltük, megkezdtük a föld kihordását, ami az idő folyamán kő kemény lett.  
Először fel kellett lazítani, (csákányozni ) aztán azt a réteget lelapátolni, és újra lazítani, lapátolni.  
 

![talicska](/assets/szobabetonozas/idézet.jpg)

Hogy könnyebben mozgassuk a talicskát, pallókat tettük le a szobák aljára, hogy azon toljuk ki földet. Nem tudom hányat fordultunk, de az udvaron hatalmas földkupacot hordtunk össze. A kihordott földben sok szög maradt, ezért olyan helyre talicskáztuk, ahol az autókra nem jelentett veszélyt. 

![talicska](/assets/szobabetonozas/4.jpg)
_Egy barátság kezdete_

![földes szoba](/assets/szobabetonozas/3jav.jpg)
...talán látszik, mennyi földet szedtünk ki... 

Őszinte leszek, ez az egyik legrosszabb munka volt.  
Időigényes, fárasztó, unalmas. Cserébe viszont nem volt gondunk az alvással, és napokig éreztük izmainkban az elvégzett munkát.



## Üres a szoba, jöhet a kőműves.

Mesterembert találni nem egyszerű.  
Hetekkel az átalakítás megkezdése előtt körbenéztünk, hogy a környéken találunk-e szakembert. Ajánlottak egy falubeli kőművest, aki eljött és megnézte, hogy milyen munkáról van szó. Elvállalta, és már akkor meg is beszéltük az időpontokat.  
Földnedves betont hozattunk, így kevesebb ember kellett hozzá, mintha magunk kevertük volna. Árban pedig nem volt sokkal több. Nagy fóliát terítettünk le az udvaron, arra borította az autó a betont. Onnan vissza lapátoltuk a betonkeverőbe, hogy kis vízzel átkeverve a kőművesek dolgozni tudjanak.  
Kevertük a betont, toltuk be a talicskában, kevertük, toltuk, a mesterek meg csak húzták a betont…  
A betonkeverő, a talicska, és én ez idő tájt lettünk nagyon jó barátok.  
A kőművesek pár óra alatt végeztek, én pedig örültem, mert olyan szépnek láttam a szobákat a szürke föld után. 

![régi szoba](/assets/szobabetonozas/5.jpg)

![régi szoba](/assets/szobabetonozas/6.jpg)

![régi szoba](/assets/szobabetonozas/7.jpg)
_...alakul, alakul..._

Hogy a felújítás gördülékenyen menjen, a mesterekkel megbeszéltük a 2. réteg betonozásának idejét.

## Előre gondolkodni, mindent jól megtervezni.

Mint írtam, a jó mesterembereket előre le kell foglalni, és ez csak tervezéssel megy.  
A villany, víz és központi fűtés szerelőt, szinte a házvásárlással egy időben megkerestük, és elmondtuk a terveinket. Körvonalaztuk az időt, hogy mikor számíthatnak a munkára.  
A betonozás után kellett néhány nap a beton száradásának.  
Ebben a pár napban találtuk ki a férjemmel, hogy pontosan hova-mit szeretnénk.  Ahhoz, hogy ne utólag kelljen alakítani, a kész falakat szétvésni, konkrét tervekre volt szükség.  
Most kellett meghatározni, minden radiátor, konnektor, villanykapcsoló, de még a mosogató, mosogatógép, stb helyét is. Pl: előre tudni kell, hogy miként változnak a helyiségek funkciói. ( Nálunk a szobából konyha lett, a konyhából nappali, a spájzból gardrób ) (([erről itt olvashatsz](/2019-02-11/találjuk_ki)) Tudni kell milyen lesz a konyhabútor, ott hova akarunk konnektorokat, és mennyi kell belőle. Melyik konnektorba fogunk kisgépeket használni, és hol kell erősebb vezetékelésű. Hol lesz a páraelszívó, a mosogatógép, a gáztűzhely. A tűzhely villanyos lesz-e, mert akkor annak is konnektor kell. A villanykapcsolók helye legalább ilyen fontos.  Pl: milyen magasságban legyenek, váltó kapcsolók legyenek-e, mennyezeti lámpák helye, stb.

**Előre eldöntöttem, hogy hol fog állni majd a karácsonyfa, mert nagyon nem akartam hosszabítókat használni** 

Sok-sok kicsinek tűnő dolog, de ha nincs alaposan megtervezve komoly gondot okoz.  
  
A fűtés és a víz esetében ugyanígy jártunk el. Nem akartunk a falon kívül csöveket, ezért úgy döntöttünk, hogy minden szerelvényt az szerelőbetonban „viszünk el”.  
A mesterekkel mindent átbeszéltünk, és az előre megbeszélt időpontban meg is kezdték a munkát… …a munkát, ami első ránézésre elég ijesztő volt. A fűtés - víz miatt, a már eleve betonos helyiségek alját felvésték. A villanyszerelő a falakat bombázta szét…

![régi szoba](/assets/szobabetonozas/8.jpg)

![régi szoba](/assets/szobabetonozas/9.jpg)

![régi szoba](/assets/szobabetonozas/10.jpg)   
_Csövek erre, arra._

![régi szoba](/assets/szobabetonozas/11.jpg)
![régi szoba](/assets/szobabetonozas/12.jpg)   

 
Itt kell megjegyeznem, hogy azzal, hogy ezek a munkák megkezdődtek a házban, elzárták a vizet, és kikapcsolták a villanyt. A vizet a kútból húztuk és a kályhán melegítettük, áram pedig a villanyórától, hosszabítókon keresztül volt. Nem volt egyszerű :D  
Pár nap alatt becsöveztek mindent, és megbeszéltük velük a soron következő munkák idejét.  
A frissen betonozott helyiségekre leraktuk a 3 cm-es hungarocell táblákat. A férjem a csövek helyét kivagdosta a szigetelésben, és összeillesztgettük szigetelést a csövekkel. A hungarocellre fóliát terítettünk, hogy arra kerüljön az újabb réteg beton.

![régi szoba](/assets/szobabetonozas/13.jpg)

 

A kőművesek újra jöttek, hogy a második betonozást megcsinálják a szobákban, ill. már a szoba, konyhában. Még a 2. fázis megkezdése előtt a fal aljához 10 cm magas dilatációs szalagot raktunk, a beton mozgása, hőtágulása miatt.  
A folyamat ugyanaz volt, mint az első esetben. Földnedves beton, újra keverés, talicska. Szépen elsimították, hisz erre már a burkolat került.

![régi szoba](/assets/szobabetonozas/14.jpg)

![régi szoba](/assets/szobabetonozas/15.jpg)
_Végre! A szerelőbetonra rákerült az aljzatbeton._ 

Nagyon sok munka volt, és sokba is került, de egy felújítás során mindent meg kell csinálni.  
Amikor szét van verve a ház, már úgyis mindegy…  Érdemes teljesen új villanyvezetékeket húzni a házba, és minden régi szerelvényt ilyenkor kell át ill. kicserélni. Nagyon lényeges, hogy a mesterekkel időben egyeztessük le az elvégzendő munkákat.  
Az, hogy mi 3,5 hónap alatt megcsináltuk, az ( is ) kellett, hogy mindenki akkor jött, amikor mi akartuk. Minden napot ki tudtunk használni a felújításra, nem voltak "üresjáratok".



