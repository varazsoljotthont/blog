---
layout: post
title: "Régi varrógép újra gondolva"
cover: /assets/varrogepasztal/cover.jpg
image:
  path: /assets/varrogepasztal/cover.jpg
  height: 300
  width: 300
---


Varrógépből asztal lett

Régi vágyam volt egy öntöttvas varrógép állvány, ami a képzeletemben asztalként szerepelt. Tökéletes kültérre, a mérete miatt kis helyre is alkalmas. Csak a fantázián múlik, hogy milyen formában születik újjá. 

A varrógépállvány története

Azt már a házvásárlásakor megbeszéltük a férjemmel, hogy terasz kell a házba. Igazi gádoros, vidékies hangulatú. 2015 február végén költöztünk, és októberben el is kezdtük építeni. De a kávézás, szusszanás örömét addig is élvezni akartuk. Volt egy kicsi beton placc a leendő terasz helyén, azt kineveztem pihenő résznek. De ha már pihenés és kávé, akkor asztal is kell(ene).
A szerencse, mint már olyan sokszor most is mellénk állt. Egy barátunkat vittük el az apósához, ahol, míg ők a dolgukat intézték, én nézegettem az udvaron. Alig észrevehetően lapult meg az egyik sufniban kettő öntöttvas varrógép állvány. Nem túlzok, mikor azt mondom, hogy hevesebben kezdett verni a szívem :D  Nagyon szerettem volna az egyiket…
Gyorsan végig futtattam a lehetőségeket, hogy mi történhet, ha a bácsinál rákérdezek. A legrosszabb, hogy nem kapom meg. De akkor még pont ott vagyok, ahol eddig… Nincs varrógépem… Szóval nagy levegő, kérdezés, és a válasz igen lett. Elvihetem, ha nekem ez a lim-lom ennyire tetszik. Juhééééé!!! Bátraké a szerencse.


Legyen strapabíró, dizájnos asztalunk.

Az állványt hazavittük, és a boldogságom határtalan volt. Nézegettem, körbejártam milyen fazon illene hozzá a legjobban.  Több variáció is felmerült, hogy miből csináljuk meg az asztallap részét. 

-	falap
-	üveg
-	falap + csempe
-	lambéria

Az asztalt a teraszra szántuk, ezért olyan felület kellett, amit könnyen tisztán lehet tartani, bírja a napsütést, és persze tetszik is.
Férjemmel konzultálva úgy határoztunk, hogy CK lap ( cementkötésű lap ) lesz az alap, arra pedig járólap darabokból mozaikot rakok ki.
Ck lap, ragasztó volt itthon, maradék járólapot pedig találtunk a férjem szülői házában. 
( A régi falusi házak kincsesbányák az ilyen típusú embereknek, mint mi vagyunk. A mama házában sok régi tárgy volt, amit átalakítva újra felhasználtunk. Pl: régi, fém lámpa búrák, kilincsek, faanyagok )
Miután a lapot a férjem méretre vágta, rögzítette, elkezdtem megtervezni a mozaikmintáját. Első lépésként meghatároztam színeket. Az ajtók, ablakok mohazöld színűek, a falak fehérek, a teraszt csupa téglára terveztük. Igyekeztem semleges felületű, és színben egymáshoz passzoló darabokat választani. 
A válogatás eredménye: zöld, türkiz, és fehér járólap. Ezeket óvatosan, kartonpapír alatt kalapáccsal összetörtem, és megkezdtem a kirakóst. Először ragasztó nélkül, ide-oda tologattam a darabkákat. A türkizből kettőy, a fehérből egy darab volt mindössze, ezért nem volt mindegy hogy melyiket hova rakom.
A száraz kirakósdi után lefényképeztem, majd visszaszedtem az egészet. A CK lapra a férjem néhány mm vastagon rákente csempe ragasztótl, és visszarakosgattam a mozaikot. Minden darab között hagytam a fugának helyet. A ragasztó száradása után, fehér fugázóval kentem ki a hézagokat. Nedves szivaccsal áttöröltem a felületet, és vártam a teljes száradást.
Míg száradt, elégedetten nézegettem első DIY alkotásomat. Aztán főztem egy jó kávét, és szervíroztam a még nem létező teraszunk, létező asztalán. 
Ötlet: A kivitelezést könnyebben meg tudtam volna csinálni, ha a körbe az asztal széléhez teszünk egy keretet. Nem gondoltunk rá, hogy kellene. De kétségtelen, hogy egyszerűbb lett volna munka, bár így is megérte 



