---
layout: post
title: "Régi varrógép új élete!"
cover: /assets/varrogepasztal/cover.jpghttps://github.com/varazsoljotthont/blog
image:
  path: /assets/varrogepasztal/cover.jpg
  height: 300
  width: 300  
---




**Régi vágyam volt egy öntöttvas varrógép állvány, ami a képzeletemben asztalként szerepelt. Tökéletes kültérre, a mérete miatt kis helyre is alkalmas. Csak a fantázián múlik, hogy milyen formában születik újjá.**

## A varrógépállvány története


Az udvaron a pusztaság egyhangúságát a bontással járó lomok színesítették, és a "Miházunk" külseje is rémes képet mutatott.  
Ahogy közeledett a tavasz, egyre több időt töltöttünk kint, és a lelkem már szinte követelte a szépet.  Virágokra, kellemes kávézgatásra vágytam a nem létező teraszunkon...  
  

Volt egy kicsi beton placc a bejárati ajtó előtt, jobb nem lévén azt kineveztem  pihenő résznek.  
De ha már pihenés és kávé, akkor jó lenne egy stílusos asztal is...


A szerencse, mint már oly a sokszor most is mellénk állt.  
Egy barátunkat vittük el az apósához, ahol, míg ők a dolgukat intézték, én nézegettem az udvaron.  


Alig észrevehetően lapult meg a sufniban a két öntöttvas varrógép állvány. Nem túlzok, mikor azt mondom, hogy hevesebben kezdett verni a szívem. Nagyon szerettem volna az egyiket…  


Gyorsan végig futtattam a lehetőségeket, hogy mi történhet, ha a barátunknál, vagy a bácsinál rákérdezek. 

"Veszteni valóm nincs.. A legrosszabb eshetőség, hogy nem kapom meg. De akkor még pont ott vagyok, ahol eddig… Nincs varrógépem…"  Szóval nagy levegő, kérdezés, és a válasz igen lett. Elvihetem, ha nekem ez a lim-lom ennyire tetszik.  


Juhééééé!!! **Bátraké a szerencse!**

![idézet](/assets/varrogepasztal/varrogepidezet1.jpg)

## Legyen strapabíró, dizájnos asztalunk

Az állványt hazavittük, és a boldogságom határtalan volt. Nézegettem, körbejártam milyen fazon illene hozzá a legjobban.  

**Több variáció is felmerült, hogy miből legyen az asztalka lap része:**

* falap
* üveg
* falap + csempe
* lambéria

Az asztalt a majdani teraszra szántuk, ezért olyan felület kellett, amit könnyen tisztán lehet tartani, bírja a napsütést, és persze tetszik is.  


Férjemmel konzultálva úgy határoztunk, hogy CK lap ( cementkötésű lap ) lesz az alap, arra pedig járólap darabokból mozaikot rakok ki. Ck lap, ragasztó volt itthon, maradék járólapot pedig találtunk a férjem szülői házában.  

 **A régi falusi házak kincsesbányák az ilyen típusú embereknek, mint mi vagyunk. A mama házában sok régi tárgy volt, amit átalakítva újra felhasználtunk. Pl: régi, fém lámpa búrák, kilincsek, faanyagok** 

## Mozaikos asztalunk lesz!

Miután a lapot a férjem méretre vágta, rögzítette, elkezdtem megtervezni a mozaik színét, mintáját. Igyekeztem semleges felületű, és színben egymáshoz passzoló darabokat választani. 

Az ajtók, ablakok mohazöld színűek, a falak fehérek, a teraszt csupa téglára terveztük. Ehhez a színvilághoz kerestem a megfelelő darabokat. 
A válogatás eredménye: zöld, türkiz, és fehér járólap. 

Ezeket óvatosan, kartonpapír alatt kalapáccsal összetörtem, és megkezdtem a kirakóst. Először ragasztó nélkül, ide-oda tologattam a darabkákat. 


A türkizből kettő, a fehérből egy darab volt mindössze, ezért nem volt mindegy hogy melyiket hova rakom.  


A száraz kirakósdi után lefényképeztem, majd visszaszedtem az egészet. A CK lapra a férjem néhány mm vastagon felkente csempe ragasztót, én pedig visszarakosgattam a mozaikot. Minden darab között meghagytam a fugának helyet. 

![varrógép asztal](/assets/varrogepasztal/1.JPG)
_Csemperagasztó és a mozaikok._

![varrógép asztal](/assets/varrogepasztal/2.JPG)

A ragasztó száradása után, fehér fugázóval kentem ki a hézagokat. Nedves szivaccsal áttöröltem a felületet, és vártam a teljes száradást.

![mozaik asztal](/assets/varrogepasztal/7.JPG)

![mozaik asztal](/assets/varrogepasztal/4.JPG)

![mozaik asztal](/assets/varrogepasztal/fugazott.JPG)
_Elkészült_

## Boldogságom határtalan!

Míg száradt, elégedetten nézegettem első DIY alkotásomat. 


Aztán főztem egy jó kávét, és nagy mosollyal az arcomon szervíroztam a még nem létező teraszunk, valóságos asztalán.  


A készítése óta eltelt pár év, de azóta is ez van a teraszunkon. ( ...mert már teraszunk is van... ) Szeretem a stílusát, a színeit, azt hogy, az idő nem hagyott rajt nyomot.  


Jó döntés volt, a varrógépállvány is, és a mozaikos asztallap is. 


![mozaik asztal](/assets/varrogepasztal/8.jpg)
_Évek óta a kedvencünk egy jó kávéhoz_

![mozaik asztal](/assets/varrogepasztal/kesz.jpg)
_Itt már teraszt is kapott az asztal_


**+ 1 gondolat:**  
Könnyebb lett volna a kivitelezés, ha a körbe az asztal széléhez teszünk egy keretet. A ragasztó, a fuga nem tudott volna lefolyni. Így is megoldottam, de kétségtelen, hogy egyszerűbb lett volna munka.**

