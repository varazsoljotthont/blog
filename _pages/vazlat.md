---
layout: post
title: "Életre kelnek a falak!"
permalink: /vazlat/
cover: /assets/színesfalak/cover.JPG
image:
  path: /assets/színesfalak/cover.JPG
  height: 300
  width: 300
---



**Minden háziasszony álma, hogy az épülő vagy felújított ház végre elkezdjen egy „igazi” otthonra hasonlítani. Ez a pillanat akkor érkezik el, mikor eltűnnek a vakolatlan részek a házból, és a falak végre előkészülnek a festésre. A „Miházunkban” én lettem kinevezve festőnek. Én, aki eddig csak festegettem ezt-azt, de nem volt igazán tapasztalatom ebben a munkában.**



## Fessük ki a házat!




Mikor a falak javításával végeztünk, hatalmas örömmel nyugtáztuk, hogy egy sok időt igénylő, nehéz munkán jutottunk túl. 
([erről itt olvashatsz](/2019-02-18/afalak))

A cél továbbra is az volt, hogy ne fizessünk szakembernek olyan munkáért, amit magunk is el tudunk végezni. A ház kifestése az én feladatom lett. A férjem addig a konyhát csempézte, és befejezte a még elmaradt a kőműves munkákat.

**Alapozás nélkül nem megy!**

Az első lépés a falak alapozása volt.

Nem igazán tudtam, hogy mivel hatékonyabb felvinni a falakra az alapozó folyadékot, így több mindennel próbálkoztam:


-	szőrös teddy henger
-	szivacsos teddy henger
-	kicsi teddy henger 
-	nagy teddy henger
-	ecset
-	korongecset

![teddy henger](/assets/színesfalak/355175_1.jpg)
_Teddy henger_


Eszköz volt ilyen is, olyan is, és végül a korongecset lett a befutó. 


Nem egy könnyű munka.  
Van súlya a nedves ecsetnek, de azért tudtam vele dolgozni. Szépen fel is hordtam vele az anyagot, de nem voltam túl ügyes.  
Biztos vagyok benne, hogy van valami trükk, hogy tisztán dolgozzunk a korongecsettel, de nekem nem sikerült rájönnöm. 

 > Muszáj alaposan lealapozni a falakat, mert ahol véletlenül kimarad, ott a festés során a henger felszedi a vakolatot.
 Nagyon fontos, hogy mindent takarjunk amit védeni szeretnénk, mert nagyon nehéz takarítani ha megszárad.



![festett falak](/assets/színesfalak/IMG_20190226_193431.jpg)



Festő overállba öltöztem, és csak húztam a korongecsetet, az pedig fröcskölt mindenfelé…  
De én csak csináltam, volt már ennél sokkal rosszabb része is a felújításnak!


Délutánonként munka után festettem, így mindig csak egy helyiségen dolgoztam.  
Már nagyon látni akartam, hogy milyenek lesznek a falak színesben.


## Milyen színű legyen a fal?

A házunk parasztház jellege meghatározta a falak színét is.

Az erős színeket egyikünk sem szereti, a mediterrán stílushoz passzoló színek is kiestek a listámról. Fehérre sem akartam, így maradtak a natúr, föld színek. Egyedül az előtérbe szerettem volna zöldes színt. (Én csak penész zöldnek neveztem el ezt az árnyalatot.)  

Évek óta nagy kedvencem, és szerettem volna „behozni” a házba.



![festett falak](/assets/színesfalak/DSCF0193.JPG)
_Alakul a "penész" zöld előtér_


![festett falak](/assets/színesfalak/DSCF0237.JPG)

![festett falak](/assets/színesfalak/jav1.jpg)
_Földszínű falak_





## Diszperzit vagy mész?

A „Miházunk” egy régi ház, ami nélkülözött mindent, ami megvédte volna az esőtől, és a felszivárgó talajvíztől.  
Mikor megvettük, néhány helyen vizes volt a fal.  
Épp ezért olyan falfestéket akartunk, ami jó szellőzést biztosít a háznak.


![festett falak](/assets/színesfalak/DSCF0192.JPG)
_Voltak vizes falszakaszok is_



Vödrös, mészalapú festékre esett a választás, a mennyezetre pedig fűrészporos diszperzitet vásároltunk.  
A házunk mennyezete elég „hepe-hupás”, és úgy gondoltuk, hogy a fűrészporos festékkel lehet egy kicsit csalni. 


Nem lehet…


A mennyezeten sajnos ilyen szempontból nem segített, de cserébe mutatósabb lett így a fehér plafon.

## A festés

A mennyezettel kezdtem a festést, és hamar abba is hagytam… 


Azt sejtettem, hogy nem lesz ”tiszta” munka, de hogy a fűrészpor ennyire visszahullik arra nem gondoltam. Újra beöltöztem a festő overállba, aminek az első használatkor tönkre is ment a cipzárja. 


Sebaj, csere! 
Volt még belőle, felkészültem rendesen!


Aztán azon is azonnal tönkrement…  
De ilyen kis malőrök nem foghattak ki rajtam, festeni akartam mindenáron!
A maszkoló szalag tökéletesen megfelelt arra, hogy körbe ragasszam magamon az overállt.  
Nem lett nagyon dizájnos, de akkor ez a legkevésbé sem izgatott!


![festett falak](/assets/színesfalak/DSCF0203.JPG)
_Amikor nem számít a divat_



Volt a nappaliban egy jó kis kályha.  
Azzal fűtöttünk, és a januári hideg ellenére jól száradtak a falak.  


Háromszor festettem le minden helyiséget. Ennyi kellett, hogy eltűnjön a friss vakolás nyoma.
Gyorsan haladtam, és látványos is volt a munkám.  
Repesett a lelkem a boldogságtól, ahogy kezdett otthon formája lenni a házunknak.



A mennyezet és falak összedolgozása viszont lassabban ment. Csak a kicsi teddy hengerrel tudtam dolgozni, hogy a két felületet ne kenjem állandóan össze.  
A nagy falakon a kis henger nem volt túl hatékony, de jobb ötlet híján, ezzel csináltam meg ezt részt.


![festett falak](/assets/színesfalak/DSCF0205.JPG)
_A mennyezet és a fal találkozása_


Bordűr csíkot akartunk ragasztani a két festék találkozásához, mert csíkot húzni – mint a régi időkben volt divat - nem tudtam, és nem is igazán akartam.


## Tapéta

A nappaliban, a kályha mögötti fal nagyon rossz állapotban volt. 

A felülete olyan volt, mint a domborzati térkép, és hiába csiszoltam meg, nem lett az igazi.
Tapétával akartuk megoldani a problémát. Strukturált hatásút választottam, hogy elfedje a hibákat.

![festett falak](/assets/színesfalak/tapéta1.jpg)


A tapétás falon egy régi furnér ajtó volt, ami a gardróbba nyílik.

A cseréjére már nem volt idő, és a pénzt is sajnáltuk volna rá...

Fehér zománc festékkel nem akartam lefesteni, mert az nagyon nem illett volna a megálmodott nappaliba...


> Végig, a ház felújítása során (és a későbbi munkák alatt is) az volt a cél, hogy minél alacsonyabb szinten tartsuk a kiadásokat, de ez ne látszódjon meg a házunkon.  
Szóval! Olcsó legyen, de jó!


Így jött az ötlet, hogy tapétázzuk be az ajtót is.



Időt, pénzt spóroltunk ezzel a megoldással, a végeredmény pedig tökéletes lett.

![festett falak](/assets/színesfalak/ajtó.jpg)
_Nappali a tapétás ajtóval_


A festés közel két hétig tartott. 

Egy helyiséget csináltam, egy másikban a férjem dolgozott valamit. Mindennap itt voltunk. Munka előtt - után, hétvégeken és ünnepeken. 

De a festés már a munkák végét jelezte. 

Január vége volt, és nekünk már csak egy hónapunk maradt a költözésig. 


**+ 1 gondolat:**  
Ma (2019.02.28) van négy éve, hogy beköltöztünk a "Miházunkba", és a költözés után négy évvel elindult a blog is. Az eltelt időben nagyon sok mindent átalakítottunk, felújítottunk, és még mindig van tervünk (most épp egy romkertet készítünk).
A cél kitűzésünk azóta is az olcsón -jót... és mindig megállapítjuk, hogy nem lenne a házunk ennyire ötletes és egyedi, ha lett volna pénzünk megvenni a kész dolgokat. 



## Kapcsolódó cikkek



* [Faljavítás itt, falazás ott!](/2019-02-18/afalak)
* [A földes szobákkal kezdtük a házfelújítást!](/2019-02-12/szobabetonozas)
* [Találjuk ki a házunkat](/2019-02-11/találjuk_ki)
* [Kell egy ház... De hol, milyen, mennyiért?](/2019-02-09/hazvasarlas)
