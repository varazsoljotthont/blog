---
layout: post
title: "Az otthon hangulata" 
permalink: /dekoráció/
cover: /assets/dekoráció/cover.jpg
image:
  path: /assets/dekoráció/cover.jpg
  height: 300
  width: 300
---

**Az otthonunk hangulata a berendezésen, a dekoráción is múlik. Jól megcsinálni nem ördögtől való feladat. Nem kell szakembernek lenni ahhoz, hogy a környezetünk olyan hellyé váljon, ahová jó hazaérkezni.**



## Nem vagyok belsőépítész, lakberendező

... csak szeretem-szeretjük a házunkat!

Épp ezért nem volt mindegy, hogy milyen anyagokat, színeket, formákat választunk magunk köré.


Férjem rám bízta a teljes lakberendezést, de egy dologban megegyeztünk: nem költünk sokat!

A ház hangulatáról volt egy kép a szemem előtt... 

* Legyen vidékies, de ne nagyon
* Legyen "ütős" de mégse legyen hivalkodó
* Legyen természetes 
* Legyen benne az egyéniségünk
* Legyen összhangban minden-mindennel
* Ne legyen zsúfolt
* ... és semmiképpen ne legyen benne műanyag!

![tulipán](/assets/dekoráció/IMG_20190324_190410.jpg)




Nem vagyok lakberendező, mégcsak hasonlót sem tanultam. Valamiféle "ráérzés" van bennem, hogy miként lehet harmóniát teremteni magunk körül. Az életem úgy alakult, hogy az elmúlt években be kellett rendeznem egy-két házat otthonomnak. Volt köztük 100 m2-es, volt lakótelepi lakás, és volt egy nagyon pici kis garzonszerűség is. 

Mindegyik más stílusú volt, és a visszajelzések minden esetben azt mutatták, hogy jól sikerültek. 

Ezek után jött a "Miházunk", és ez lett az a ház, ahol teljes egészében meg tudtam valósítani a vágyaimat.


![udvar](/assets/dekoráció/IMG_20190325_170640.jpg)
_Sok apró részlet, és a felújításra váró tető_




## Utána nézni, utána olvasni


Nem sajnáltam az időt arra, hogy olvassak a hozzáértőktől. Kitűnő blogok vannak ahol leírják mire kell figyelni, hogy elkerüljük a káoszt.


Rengeteg hasznos információhoz jutottam hozzá, amiket később alkalmaztam is.
Volt, hogy megerősítést kaptam, hogy jó úton vagyok, volt amikor a ráérzésemet alapszabályként láttam viszont. És volt, mikor a mások által mániának mondott dolgaimat is láttam jóként leírva. 

Sokat tanultam a különböző stílusokról. Képeket nézegettem, inspirálódtam, öteleteket gyűjtöttem. 

(Ez a szokásom a mai napig meg van. Jobbnál-jobb dolgokat látni a környezetünkben, érdemes nyitott szemmel nézni a bennünket körülvevő világot.)


## Választás


A parasztházas stílus mellett döntöttünk.

De ezt úgy akartuk megvalósítani, hogy legyen benne valami plusz, valami izgalmas.

Semmiképpen nem akartam túlzásokba esni. Nem akartam giccsessé tenni a házunkat. 


![lámpa](/assets/dekoráció/IMG_20190323_065636_797.jpg)
_Fém lámpa, vasalat, korlát, tégla, deszkaajtó, és egy kis natur húsvéti dekoráció_




Épp ezért szigorúan betartottam a megtanult hármas szabályt. Ez érvenyesült a lakásban, és az udvaron is.

> A hármas szabály alapja a páratlanság. Lehet egy is, de az a legtöbb esetben kevés. És lehet öt is, de az már soknak tűnhet. A három ideális.
Ugyanúgy mint a vágott virágoknál...


![nappali](/assets/dekoráció/IMG_20190321_122555.jpg)
_Három gyertya, három kép a falon_

## Hogy csináltam

A főbb alapanyagoknál, színeknél, mintáknál figyelembe vettem, hogy háromnál többet nem használok. Árnyalatbéli különbségek persze lehetnek, de tartottam magam a szabályhoz.

Nem csak arra figyeltem oda, hogy egy-egy helyiség "rendben legyen", hanem arra is, hogy a különböző helyiségek is passzoljanak 
egymáshoz.

**Alapanyagok**

A harmónia megteremtéséhez az első lépés az volt, hogy az egész házba azonos laminált padlót választottunk. 

Az első, de nagyon jellegzetes dolog nálunk a tégla. Végig vonul a házon, az udvaron, a kertben. Mindenhol ott van, és mi imádjuk a hangulatát.

> Sok bontott téglát beépítettünk a házba és a ház körül, erről tervben van egy külön poszt! 

A második felhasznált anyag a fa. Csak úgy, a természetes mivoltában. 


A harmadik a fém. Dekorációk, apró kiegészítők formájában  mindenhol megjelenik.

![nappali](/assets/dekoráció/IMG_20190325_175636.jpg)
_Fa, tégla, és a fém kiegészítők a nappaliban_

Mindhárom alapanyag nagyon karakteres, "erős" anyag. Kerámiákkal, textilekkel lágyítottam a durvaságukat.


**Színek**

A falak árnyalatnyi különbségekkel ugyan, de azonos színűek. A konyha nagyon világos vanília, a többi helyiség a fürdő kivételével halvány dohány színű. A tégla, a deszka, a fém külön-külön is domináns darabok, ezért igyekeztem semleges hátteret adni nekik.

A nappali és a konyha egy légtér, ezért az ottani bútorok színei is passzolnak egymással. 

A kanapé "koszos szürke" zsákszövetből van, (elég semmilyen szín) és a szövet sruktúrája remekül passzol a durvább téglához, és deszkához. A világos párnák visszaköszönnek a tapétán és a konyha fal színén, az étkező asztal szürkéje viszont rímel a nappalira.
És így az egész még a konyhai járólappal is összhangba került.


## Kiegészítők, dekorációk

A dekorok, kiegészítők beszerzése folyamatosan történt. 


Kivártam...

![nappali](/assets/dekoráció/IMG_20190321_122348.jpg)

Előbb-utóbb megéreztem, hogy mi illik az adott helyre. 




Főleg ezeknél használtam a saját szabályomat... 

Sosem veszek meg valamit csak azért, mert tetszik. Eleve azok között nézegetek, válogatok, amik beillenek a házba.

Ez mindenre igaz...
Ha csak egy törölközőről van szó akkor is. Lehet bármilyen szép, ha nem való a "Miházunkba" marad az üzletben...

> Még régebben történt, hogy egy nagymama az unokájának szeretett volna ágynemű garnitúrát vásárolni. Mikor javasoltam, hogy kérdezze meg, milyen szín illik a szobájába, kikérte magának. Van ízlése, tud szépet választani. Persze, ez rendben is van... De képzeljünk el egy barna-krém-zöld szobát lila virágos ágyneművel... 

Nálunk nem csak az ágynemű, és a törölköző, még a konyharuha is passzol színben... Ha már vásárolni kell, akkor miért ne válasszunk olyat ami még inkább tökéletesíti az otthonunkat.
Nem tudom, hogy ez mánia, vagy igényesség... Ha mánia, azt is vállalom. 
Apró dolgok, de hatalmas jelentőséggel bírnak.

A nappaliban van a "legtöbb" dekoráció. De ez a legtöbb is csak néhány darab. Az anyaguk fém és fa. A fémek színe pedig barna, hasonlóan a fához.


![nappali](/assets/dekoráció/IMG_20190321_120601.jpg)
_Természetes hatású, saját készítésű dekorációk_


![nappali](/assets/dekoráció/IMG_20190321_121003.jpg)





Az azonos dekorokat is hármasával helyeztem el. 
A szíveket, a csillagokat, a képkereteket a falon, és a gyertyatartókból is három van.
A legtöbb kiegészítőt úgy csináltuk. Így biztos, hogy tökéletesen beillenek a designbe, és persze olcsók is.

**A kiegészítő szín**

A barnás-szürkés-drappos lakásba szerettem volna egy erősebb színt. Az alapot a sok tégla, és egy gyönyörű patchwork faliszőnyeg adta. A bordópirosra esett a választásom. Remekül élénkíti a földszíneket, viszont nem hivalkodó. Ez a szín végig vonul a házban. 

**Tiltólistán a műanyag**

Személy szerint nem kedvelem a műanyag a tárgyakat, dekorációkat... Mostanra csak a konyhai keverő tálak maradtak a házban. 

Láttam már szépen kidolgozott plasztik dolgokat, és tudom, hogy azokból is lehet hangulatos enteriőrt létrehozni. De a mi házunkba egész egyszerűen nem illik.
A mi esetünkben a kerámia kiegészítők azok, amikkel a játékosságot behoztam a házba. Szépek, és nem megfizethetetlenek. 

![nappali](/assets/dekoráció/IMG_20190324_162203.jpg)
_Nagy kedvencek a kerámia virágok_


![nappali](/assets/dekoráció/IMG_20190325_181056.jpg)
_A hétköznapokon is ilyen szépből isszuk a kávénkat_


Ebben az esteben is érvényes a szín "mániám". Csak olyat választok, ami nem csak önmagában szép, hanem a összeségében is.





## Átláthatóság

Nem szeretjük a zsúfolt tereket. Szerettem volna megőrizni a lakás tágasságát. 
Ezt csak úgy sikerült megtartani, hogy folyamatosan "selejtezünk". Nem új komódot veszünk, hanem átnézzük a dolgainkat, és amire már nincs szükségünk, attól könyörtelenül megválunk. 
Ez tökéletesen működik...
A ruhásszekrényen kívül érdemes még a konyhában is válogatni. Ott tud aztán összegyűlni mindenféle felesleges holmi...



##  Az udvar és a kert

Természetesen itt is a hármasság elve volt az irányadó.  
A bontott tégla az udvaron és a kertben is megjelenik. Fát és kavicsot választottunk mellé, hogy kialakítsuk a hangulatos kinti tereket. Mindegyik természetes anyag. Tökéletesen kiegészítik egymást, és gyönyörű alapot adnak a növényeknek.




![udvar](/assets/dekoráció/javudvar.jpg)
_Az udvar. A tégla, a fa és a kavics remekül összeillik. A füvesítés idei feladat lesz_




 
 **+ 1 gondolat:**  
A kevesebb néha több. Mindenre igaz, érdemes szem előtt tartani...

## Kapcsolódó cikkek



* [A Miházunk átváltozása](/2019-03-20/költözés)
* [Eltűnt a beton, avagy burkolatok a házban](/2019-03-13/burkolatok)
* [Életre kelnek a falak](/2019-03-01/színesfalak)
* [Faljavítás itt, falazás ott!](/2019-02-18/afalak)




 




